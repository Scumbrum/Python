Стенд України буде представлений на Міжнародному книжковому ярмарку та літературному фестивалі «Світ книги», що відбуватиметься з 11 по 14 травня у Празі. Про це повідомляється на сайті Українського інституту. Фокус-тема цьогорічного фестивалю – «Автори без кордонів». Вона віддзеркалює сьогодення, коли кордони – фізичні, культурні, соціальні, сексуальні, жанрові чи політичні – стають дедалі більш розмитими. Тому почесним гостем фестивалю цього року стане не якась країна, а автори, які долають умовні кордони. На українському стенді №KB 207 відвідувачі зможуть придбати українські книги для дітей і дорослих, а також чеські переклади української літератури, англомовні книги про Україну. У фестивалі візьме участь українська дитяча письменниця, авторка серії книг «36 і 6 котів» Галина Вдовиченко. Сергій Жадан презентує чеський переклад роману «Інтернат», а також виступить з харківським гуртом «Жадан і Собаки». Свої твори читатимуть Каріна Армлос, Оксана Маслова, Павло Коробчук та Ірина Загладько. Окремий фокус буде зроблено на літературі кримськотатарського народу.